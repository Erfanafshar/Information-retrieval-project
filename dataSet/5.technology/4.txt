فرگشت بلندمدت
از ویکی‌پدیا، دانشنامهٔ آزاد
بخشی از
فهرست نسل‌های تلفن همراه
مخابرات سیار

    نسل اول شبکه تلفن همراه نسل دوم شبکه تلفن همراه نسل سوم شبکه تلفن همراه 3.5G نسل چهارم شبکه تلفن همراه 4.5G نسل پنجم شبکه‌های سیار

    نبو

فناوری فرگشت بلندمدت (به انگلیسی: Long Term Evolution، کوته‌نوشت: LTE)، که معمولاً با عنوان «4G LTE» بازاریابی می‌شود، استانداردی برای انتقال پرسرعت داده‌های بی‌سیم برای تلفن همراه و ترمینال‌های داده‌است.

از سال ۲۰۱۹ میلادی این فناوری به تدریج در حال جایگزین‌شدن با نسل پنجم ارتباطات سیار سلولی (5G) شده است.

این فناوری مبتنی بر فناوری‌های سامانهٔ جهانی ارتباطات سیار (جی‌اس‌ام)، سرعت داده افزایش یافته برای تحول جی‌اس‌ام (EDGE) و UMTS/HSPA است که سرعت و ظرفیت انتقال را با استفاده از رابط رادیویی متفاوت و همچنین توسعه هستهٔ شبکه، افزایش داده‌است.[۱][۲]
مودم LTE سامسونگ

این استاندارد توسط 3GPP (پروژه مشارکتی نسل سوم شبکه تلفن همراه) توسعه داده شده‌است که در سری مدارک نسخهٔ ۸ و با اندکی تغییرات در نسخهٔ شمارهٔ ۹ آمده‌است. نخستین راه‌اندازی تجاری و عمومی این فناوری در ۱۴ دسامبر ۲۰۰۹ و مربوط به شرکت تلیا کمپانی در دو شهر اُسلو و استکهلم بوده‌است.

فناوری فرگشت بلندمدت در واقع مسیر طبیعی ارتقا و توسعهٔ اپراتورهای شبکه بی‌سیم است که با هر دو شبکهٔ GSM و UTMS و همچنین شبکه‌های دسترسی چندگانه تقسیم کدی ۲۰۰۰ (CDMA2000) مانند شرکت بی‌سیم «وِرایزِن» (ورایزن وایرلس) اداره می‌شوند. این شرکت در سال ۲۰۱۰ (میلادی) نخستین شبکهٔ فرگشت بلندمدت را در اندازه گسترده در آمریکای شمالی راه‌اندازی کرد و شرکتی ژاپنی نیز وعدهٔ تغییر فناوری به فناوری فرگشت بلندمدت را اعلام کرد. شرکت «ایرتل» (Airtel) نیز این سرویس را در آوریل سال ۲۰۱۲ در کشور هند راه‌اندازی نمود؛ بنابراین این فناوری، نخستین استاندارد واقعاً جهانی برای ارتباطات است، البته با استفاده از باندهای فرکانسی متفاوت در کشورهای گوناگون که تنها آن دسته از دستگاه‌های سیار که از پهنای باند متفاوت پشتیبانی می‌کنند پاسخگوی این فناوری هستند.

اگرچه فناوری فرگشت بلندمدت اغلب با عنوان نسل چهارم شبکه تلفن همراه(4G) شناخته می‌شود اما نسخهٔ نخست آن، الزامات فنی تعیین شده توسط کنسرسیوم «پروژهٔ مشارکت نسل سوم تلفن همراه» (3GPP) را در مورد استاندارد نسل جدید خودش که در بخش مخابرات سیار بین‌الملل پیشرفته (IMT Advanced) مطابق با بخش ارتباط رادیویی اتحادیه بین‌المللی مخابرات (ITU-R) است برآورده نمی‌سازد. 